Computer Vision, nazywane też widzeniem komputerowym lub - nieco mniej dosłownie - komputerowym rozpoznawaniem obrazów, to jedna z umiejętności sztucznej inteligencji, zorientowana na rozpoznawanie zawartości obrazów - znajdujących się na zdjęciach czy grafikach obiektów, osób, krajobrazów, symboli, tekstów itd. W zależności od dostępnych algorytmów Computer Vision może z mniejszą lub większą skutecznością rozróżniać te cechy zawartości, na które zostaje ukierunkowane. Inaczej więc działają algorytmy, śledzące ruch drogowy na podstawie obrazu z kamer, inaczej te rozpoznające emocje i wiek na podstawie zdjęć twarzy, a jeszcze inaczej te, które służą za pomoc dla niewidomych i opisują im dźwiękowo cały kontekst sytuacyjny.

Do rozpoznawania odręcznie pisanych cyfr – czy szerzej obrazu – nie jest konieczne uczenie systemu za pomocą dziesiątek tysięcy próbek. Wystarczy jedna lub najwyżej kilka, a dodatkowo nie ma znaczenia, jakiej wielkości jest zarówno próbka służąca do uczenia systemu, jak i ta do badania jego skuteczności. Nie ma też znaczenie wyśrodkowanie, wielkość, kąt obrotu czy grubość pisanych linii, co ma kolosalne znaczenie w metodach rozpoznawania obrazu opartych na uczeniu maszynowym czy deep learning.

O ile człowiek (podobnie jak inne istoty biologiczne) zdolności kognitywne posiada już na starcie lub - jak sądzą niektórzy badacze psychiki - nabywa je w pierwszych miesiącach życia, o tyle komputery trzeba dopiero nauczyć patrzeć i widzieć. Zadanie nie jest wcale łatwe, a wysiłki na tym polu trwają już od kilku dekad.